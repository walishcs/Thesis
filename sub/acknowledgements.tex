% \lipsum[1-2]

% 使用台灣楷體
{\CJKsansfont\sffamily

會當完成這篇論文，是十幾冬來ê累積。沿路受著足濟人ê幫贊，才有今仔日ê成果。

代先想欲感謝-{}-ê，就是阮ê指導教授廖秀娟老師。Ùi 大學一年仔開始，著算講我毋是伊ê導生，伊嘛定定共我照顧，閣教我足濟南島語ê智識。入來語言所讀碩士了後，我嘛感受著伊做學問ê態度誠頂真。經過歷史語言學這門課實櫼ê訓練，kap 伊專業ê指導，這篇論文才有可能寫會了。

閣來，嘛愛感謝兩位口試委員：李佩容（Ciwang）老師 kap 郭育賢（Andre ``Andy'' Godrich）老師。Ciwang 老師對 Truku/Seediq 語研究不止仔深，嘛做過足濟調查，伊用伊ê智識指出我論文ê一寡問題，實在是真寶貴。Andy 老師毋但是我ê口試委員，嘛是我ê sia̋n-pái。我投入去做 Seediq 歷史語言學 ê 研究事工，就是受著伊 ê 啟發。伊對 Tayal 語 ê 專業出發，予我真濟會當參考ê方向kap意見。

我嘛欲感謝清大台語所ê葉美利老師，我大學生彼陣捌上過伊幾若門課，上課時陣有足濟ê討論kap語料分析，予我對咱台灣ê原住民語言有更加深ê了解。中研院ê齊莉莎（Elizabeth Zeitoun）老師嘛時常關心我ê研究情形，我嘛愛做伙說多謝。清大語言所的全體師長，感謝 lín 共我語言學 ê 基礎拍了有好，嘛予我有機會了解著語言學無仝領域ê奧妙，勞力！佇研究ê 過程中，有一寡有志捌提供過我研究相關ê資料，譬論講葉庭英-{}-先生、這馬佇咧美國讀博士的政諺sia̋n-pái等等，我真感恩。

廖秀娟老師的 ê 研究團隊內底，無論是「仝梯」ê 智閎、品程、芳綺、Ann，抑是俞翔、錦榕、Viet、柴田 sàng、立揚、庭妤、理陽等等 ê sia̋n-pái，逐家攏定定互相交流意見，若拄著困難、「卡」牢ê時陣，攏會提供我誠有路用 ê 看法，嘛不時予我信心、共我鼓勵。有時逐家會做伙食飯，抑是講趁出國參加研討會ê時陣四界踅踅咧，攏是我佇無議量ê生活當中調適身心ê良藥，嘛是袂放袂記ê回憶。

自細漢到今，捌拄著誠濟 Seediq 族人 ê 幫助。我第一 ê Seediq 語ê老師 Lubi Walis（白美惠），我ê Seediq 名 Walis，就是伊共我號-{}-ê，多謝你著算語群無仝，嘛是足認真教-{}-我。Aking Nawi（黃美玉）老師，多謝你彼當時接受一ê十三歲囡仔ê拜訪，感謝你共我介紹 Seediq Bale ê Gaya、文化 kap 語言。skDakis Pawan（郭明正）老師，你離開ê時無法度送你一程，我真遺憾⋯⋯多謝你𤆬我認捌 Seediq 語言的底蒂 kap 本質，嘛會不三時分享一寡以早的故事，kdmatun su mu riyung，我定著會繼續拍拚！猶閣有我ê同學 --- Awe Nebuq（謝芸薇）主任，𪜶一家伙仔對我攏真好，拜訪部落 ê 時嘛誠大方，予我借蹛佇𪜶兜。Alang Gluban ê 耆老、Mahung Pawan 阿姨 kap 一群古錐囡仔和認真ê少年仔，感謝恁彼時ê陪伴，予我一段美好 ê 記持。中興大學朱惠足老師kap伊 ê 團隊，我真感恩恁予我機會參與恁拍Seediq紀錄片ê工課。Egu riyung ka snlhayan mu pneeyah kana yamu, mhuwe namu bale!（我 ùi lín 逐家遐學著真濟，我足感激。）佇遮嘛愛特別感謝為我這篇論文提供語料ê族人：Pering Walis、Lubi Nawi kap Pucaq Teymu，和Kumu Tapas 牧師 ê 協助，lín ê 幫贊是有影足重要。

上尾愛感謝阮爸母，共我飼 kah chiah 大漢。雖罔𪜶大概是無啥清楚我 leh 舞啥貨，毋過𪜶原仔是足支持-{}-我、相信-{}-我，乎我會當全心做我家己想欲做 ê 代誌。


}